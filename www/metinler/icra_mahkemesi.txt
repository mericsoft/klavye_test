İcra mahkemesi, önüne gelen itiraz ve şikayetleri, İcra ve İflas Kanununda
düzenlenen özel usul kurallarını uygulayarak takip hukuku bakımından kesin
hükme bağladığından, anılan mahkemenin kararları kural olarak maddi anlamda
kesin hüküm niteliği taşımaz. Bu nedenle borca veya imzaya itirazın
incelenmesi sırasında sahtelik iddiasına dayalı olarak genel mahkemelerde
açılan davaları bekletici mesele yapamayacağı gibi takibin durdurulmasına da
karar veremez. Sadece itirazın esası hakkındaki kararına kadar icra takibinin
muvakkaten durdurulmasına karar verebilir. İcra mahkemesince takibe konu
alacakla ilgili bir karar verilmiş olması, aynı alacak hakkında genel
mahkemelerde dava açılmasına engel oluşturmaz.
Borçlunun sahtelik nedenine dayalı olarak açtığı menfi tespit davasında
mahkemeden alınacak ihtiyati tedbir kararı ile icra takibi durdurulabilir. Sahtelik
nedeniyle açılan menfi tespit davası gibi, Cumhuriyet savcılığına aynı nedenle
yapılan şikayet ve ceza mahkemesinde açılan dava da kendiliğinden icra takibini
durdurmaz ve bekletici mesele yapılamaz. Ancak Cumhuriyet savcılığı veya
ceza mahkemesince tedbir kararı verilirse icra takibi durdurulabilir.
Takibin kesinleşmesi öncesi veya sonrasında takibe konu senedin
sahteliğinin iddia edilmesi, Hukuk Muhakemeleri Kanununun ilgili maddesi
uyarınca takibin durdurulması sonucunu doğurmaz. Anılan hüküm, genel
mahkemelerde açılan davalarla ilgili olarak senedin hiçbir işleme esas
alınamayacağını, başka bir anlatımla delil olarak kullanılamayacağını
öngörmekte olup, icra takibine etkisi yoktur.
Somut olayda borçlunun iddiası borca ve imzaya itiraz niteliğinde olup,
icra mahkemesi bu itirazı incelemekle görevlidir. Mahkemece, borçlunun
itirazının esasının incelenerek sonucuna göre karar verilmesi gerekirken,
sahtelik iddiasına dayalı olarak genel mahkemelerden bir karar alınıncaya kadar
takibe devam edilemeyeceğinden bahisle Hukuk Muhakemeleri Kanununun
ilgili maddesi uyarınca icra takibinin durdurulması yönünde hüküm tesisi
isabetsizdir.
