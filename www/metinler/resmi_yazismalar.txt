Resmi yazışmalarda dikkat edilmesi gereken hususlar Bakanlığımızın ilgili
genelgesi ile tüm teşkilata duyurulmuştu. Türkiye Cumhuriyeti Anayasasının Bazı
Maddelerinde Değişiklik Yapılması Hakkında Kanunla Türkiye Cumhuriyeti
Anayasasında yapılan değişiklikler ve Hakimler ve Savcılar Yüksek Kurulu
Kanununda getirilen düzenlemeler karşısında anılan genelgenin güncellenmesine
ihtiyaç duyulmuştur.
Cumhurbaşkanlığı, Türkiye Büyük Millet Meclisi, Başbakanlık, Genelkurmay
Başkanlığı, Bakanlığımız ve diğer bakanlıklar ile uluslararası kurum ve kuruluşlarla
yapılan yazışmalarda dikkat edilmesi gereken hususların teşkilata duyurulmasının
yararlı olacağı kanaatine varılmıştır.
Bilindiği üzere, Türkiye Cumhuriyeti Anayasasının hakimlik ve savcılık
mesleği kenar başlıklı ilgili maddesi hakimler ve savcılar idari görevleri yönünden
Adalet Bakanlığına bağlıdırlar hükmünü düzenlemektedir.
Hakimler ve Savcılar Kanununun, gözetim ve denetim hakkı kenar başlıklı
beşinci maddesinin birinci fıkrasında, ağır ceza Cumhuriyet başsavcıları, merkezdeki
Cumhuriyet savcıları ile bağlı ilçe Cumhuriyet başsavcıları ve Cumhuriyet savcıları
üzerinde, gözetim ve denetim hakkına sahiptir hükmü yer almaktadır.
Cumhuriyet savcılarının yargıya ilişkin görevleri kanunlarla belirlenmiş olup,
Anayasanın yukarıda sözü edilen maddesinde de ifade edildiği gibi, bu görevleri
yanında ayrıca idari görevleri de bulunmaktadır.
Ağır ceza Cumhuriyet başsavcılarının sahip oldukları gözetim ve denetim hak
ve yetkileri uyarınca, yargı çevresindeki Cumhuriyet savcılarının, idari görevlerini
yerine getirmelerini, hizmetin hukuka uygun, düzenli, uyumlu ve işbirliği içinde
yürütülmesini sağlamaları gerekmektedir.
Bu itibarla, merkez ve bağlı ilçe Cumhuriyet savcılarının Bakanlıkla olan
yazışmalarının, aksi istenmedikçe mutlak surette bağlı bulundukları ağır ceza
Cumhuriyet başsavcılığı aracı kılınmak suretiyle yapılması ve yazıyı imzalayanın adı,
soyadı, unvanı, sicil numarası ve görev yerinin belirtilmesi konularında gereken
dikkat ve özenin gösterilmesini rica ederim.
