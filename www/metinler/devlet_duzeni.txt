Devlet düzeninin korunması ile ilgili suç teşkil eden olayların bildirilmesi,
örgütlü suçlar ve suçtan kaynaklanan malvarlığı değerlerinin aklanmasının
önlenmesi hakkında yürütülen soruşturmalar konusunda bilgi verilmesi hususu
Bakanlığımızın beş ve altı sayılı genelgeleri ile tüm teşkilata duyurulmuştu.
Türkiye Cumhuriyeti Anayasasında yapılan değişiklikler, Hakimler ve
Savcılar Yüksek Kurulu Kanununda getirilen düzenlemeler ve anılan genelgeler
ekindeki formlarla talep edilen bilgilerin bundan böyle UYAP bilişim sistemi
üzerinden daha sağlıklı alınacağının anlaşılması karşısında, beş ve altı sayılı
Genelgelerin birleştirilerek güncellenmesine ihtiyaç duyulmuştur.
Ülkemizde zaman zaman meydana gelen, kamu düzeni ve güvenliğini
sarsan, demokratik rejimi, Devletin ülkesi ve milletiyle bölünmez bütünlüğünü
tehdit eden ve yurt düzeyinde can ve mal güvenliğini, eğitim ve öğrenim
özgürlüğünü tehlikeye sokan terör ve şiddet eylemleri karşısında, demokratik
hukuk devleti kuralları içinde etkili bir şekilde mücadele edilmesi, bu suçların
soruşturmalarının ivedilikle yapılması ve gerekli görüldüğü takdirde kamu
davası açılması büyük önem taşımaktadır.
Organize suçlarla etkin şekilde mücadele bir taraftan halkımızın yaşam
kalitesini, huzur ve güvenliğini artırırken, diğer taraftan toplumsal adalet
anlayışını ve toplumun devlete olan güvenini arttıracaktır.
Suç örgütleri, gerçek hedefleri olan haksız menfaati elde edebilmek için,
toplum içinde kanun dışı ticareti teşkilatlandırarak insan ticareti yapmak,
uyuşturucu madde trafiğini yönlendirmek ve kaçakçılığını yapmak, silah ve
tarihi eser kaçakçılığı yapmak, çek senet tahsil etmek, kara para aklamak, zorla
borç senedi imzalatmak, bir kısım kamu görevlilerini de örgüt içerisine alarak
ortakları haline getirmek, dolandırıcılık ve rüşvet gibi suçlar işlemektedirler.
