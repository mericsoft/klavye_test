Kanun yararına bozma talepleriyle ilgili olarak gönderilen dosyalarda bir kısım
aksaklıklar görülmekle birlikte, özellikle Cumhuriyet başsavcılıkları tarafından
hukuka aykırılık halinin bulunup bulunmadığına ilişkin gerekçeli görüşün dosyaya
eklenmediği, dağınık ve kapsamlı dosyaların dizi pusulasına bağlanmaksızın,
eksiklikleri varsa giderilmeden ve üst yazıya bağlanmadan derkenar havale ile ağır
ceza Cumhuriyet başsavcılıkları da aracı kılınmaksızın Ceza İşleri Genel
Müdürlüğüne gönderildiği ve gereksiz yazışmalara sebebiyet verilerek işin
sonuçlanmasının gecikmesine sebebiyet verildiği gözlenmektedir.
Bilindiği üzere, kanun yararına bozma Ceza Muhakemesi Kanununda
düzenlenmiş olup, hakim veya mahkeme tarafından verilen ve istinaf veya temyiz
incelemesinden geçmeksizin kesinleşen karar veya hükümlere karşı başvurulan
olağanüstü bir kanun yoludur. Bu olağanüstü kanun yolu ile kanunların eşit biçimde
uygulanması, Yargıtay denetiminden geçmeden kesinleşen kararlardaki hukuka
aykırılıkların giderilmesi, Yargıtayın kanunları yorumlayarak içtihat birliğini oluş-
turmak görevini yerine getirmesinin sağlanması amaçlanmaktadır.
Ayrıca, Yargıtayın yerleşmiş içtihatlarında da vurgulandığı gibi, bu amacın
gerçekleştirilmesi için kanun yararına bozmada ortaya konan hukuka aykırılığın ciddi
boyutlara varması gerekir. Keza bir içtihadı birleştirme kararında da belirtildiği üzere,
uygulamadaki hatalardan başka esas ve hükme etkili olan usul hatalarından dolayı da
kanun yararına bozma yoluna gidilebilecektir. Ancak olağanüstü ve istisnai olma
özelliğinden dolayı kanun yararına bozma yoluna başvurulabilmesi için,
mahkemelerin asıl ceza davasını çözmeye devam etmesinin artık imkansız hale
gelmiş olması ve kanuna aykırılığın ortadan kaldırılabilmesi için kanun yararına
bozma yolundan başka imkan bulunmamasının gerekli olduğu da muhakkaktır.
