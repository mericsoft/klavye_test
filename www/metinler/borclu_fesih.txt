Borçlu, diğer fesih sebepleri yanında ihaleye fesat karıştırıldığını da iddia
ederek ihalenin feshi istemiyle icra mahkemesine başvurmuş, mahkemece ihale
salonuna teminat yatırarak katılan kişiler dışında kimsenin alınmadığı, ihalede
aleniyet ilkesine uyulmadığı kabul edilerek yapılan ihalenin feshine karar
verildiği anlaşılmıştır.
İhalenin amacına ulaşmasını, malın gerçek değerinde satılmasını, ihalenin
sağlıklı ve normal şartlarda yapılmasını engelleyici, dürüstlük kuralları ile
bağdaşmayan davranışlarda bulunulması ve ihaleye katılıma engel olunması
ihaleye fesat niteliğindedir.
İhaleye katılmak isteyenlerin teminat yatırması zorunlu olup, teminat
yatırmayanların ihale mahallinde ihalenin sağlıklı şekilde yürütülmesini
engelleyecek tavırda bulunmaları halinde icra müdürü gerekli tedbirleri ve
önlemleri alabilir. Somut olayda icra müdür yardımcısının ihalenin sağlıklı
şekilde yürütülmesini sağlamak amacıyla teminat yatırmayanları ihale salonu
dışına çıkarmasında engel bir durum yoktur. Kaldı ki tanık olarak beyanına
başvurulan polis memurlarının ifadelerine göre ihale yapılan yerin kapısının açık
olduğu anlaşılmıştır.
O halde mahkemece, borçlunun şikayet dilekçesinde ihaleye fesat sebebi
olarak ileri sürdüğü vakıalara ilişkin hususlar ile diğer fesih nedenleri ile ilgili
değerlendirme yapılarak oluşacak sonuca göre bir karar verilmesi gerekirken,
şikayet dilekçesinde ileri sürülmeyen aleniyet ilkesi ihlal edildiği gerekçesiyle
ihalenin feshine karar verilmesi isabetsizdir.
Bu itibarla, temyiz itirazlarının kabulü ile mahkeme kararının yukarıda
yazılı nedenlerle bozulmasına, peşin alınan harcın istek halinde iadesine, ilamın
tebliğinden itibaren on gün içinde karar düzeltme yolu açık olmak üzere,
oybirliği ile karar verildi.
